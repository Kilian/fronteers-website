---
title: Aanpassing Normdocument Webrichtlijnen
date: 2008-11-07
author: Normcommissie Stichting Waarmerk drempelvrij
categories: 
  - Webrichtlijnen
---
In de praktijk blijkt het soms een onhaalbare opgave om een bestaande website volledig in overeenstemming met de Webrichtlijnen te brengen. Dat doet zich met name voor bij hele grote websites of websites met heel veel oude content. De kosten die verbonden zijn aan het aanpassen van dergelijke oude content kunnen dan in de praktijk te hoog zijn. Een officiële toets door een van de inspectie-instellingen van de Stichting Waarmerk drempelvrij zal in de huidige situatie daarom altijd negatief uitpakken.

Om aan dit bezwaar tegemoet te komen overweegt de [Normcommissie van de Stichting Waarmerk drempelvrij](http://www.drempelvrij.nl/stichting) een aanpassing van zogenoemde [Normdocument Webrichtlijnen caesura en sampling](http://www.drempelvrij.nl/webrichtlijnen). Voordat daartoe wordt overgegaan zou de Normcommissie hierover graag reacties ‘uit het veld’ horen.

Het gaat om de volgende toevoeging aan het Normdocument Webrichtlijnen caesura en sampling:

Bij bestaande grote websites kan er soms voor worden gekozen bestaande pagina’s niet in overeenstemming met het Normdocument Webrichtlijnen te brengen.
Dergelijke pagina’s kunnen op verzoek van de eigenaar van de website buiten de sample worden gelaten mits:

1. De website aantoonbaar eerder online was dan de datum van vaststelling van het Normdocument (20 juli 2007).
2. Onmiskenbaar op de site wordt aangegeven dat pagina’s, die voor een vastgelegde cesuurdatum online zijn geplaatst, niet in overeenstemming met het Normdocument zijn en deze pagina’s als zodanig herkenbaar zijn.
3. Pagina’s, die na die cesuurdatum online zijn geplaatst, wel in overeenstemming met het Normdocument zijn.

Het komt er in het kort dus op neer dat oude pagina’s onder bepaalde omstandigheden buiten de sample bij de toetsing aan de Webrichtlijnen kunnen worden gelaten (de sample is de steekproef van pagina’s die door de inspectie-instelling worden getoetst.)
Nieuwe pagina’s (dus na een door de webeigenaar zelf aangegeven datum) moeten er wel aan voldoen.
