---
title: Gesprek Fronteers.nl en FeWeb.be
date: 2008-05-07
author: Peter-Paul Koch
categories: 
  - Vereniging
---
Op vrijdag 4 april hebben Arjan Eising en ik een gesprek gehad met [Bart De Waele](http://www.bartdewaele.be/), bestuurslid van [FeWeb](http://feweb.be), de Vlaamse Federatie van Webontwikkelaars. Dit was bedoeld als kennismakingsgesprek en om te kijken of deze twee verenigingen eventueel tot een samenwerking kunnen komen.

FeWeb heeft een andere insteek dan Fronteers; de leden zijn bedrijven en geen personen, en daardoor houdt FeWeb zich ook bezig met zaken zoals het berekenen van de totale economische waarde van de Vlaamse Internetwereld, of juridische en organisatorische aspecten; zaken waar Fronteers zich (vooralsnog) niet mee bezig houdt. (In Nederland zou dit ook eerder onder de auspiciÃ«n van het [PIBN](http://www.pibn.nl) vallen.)

Niettemin zijn er voldoende aanknopingspunten om tot verdere samenwerking te komen. Net als Fronteers houdt FeWeb zich actief bezig met Educatie: ze hebben onlangs alle Vlaamse hogescholen om de tafel gekregen om over de problemen in het webonderwijs te praten. Uiteraard willen we graag meer weten over de ervaringen die FeWeb daarmee heeft opgedaan.

FeWeb wil graag meer weten over de Fronteers-diplomering, dat is wellicht iets dat FeWeb ook kan gebruiken om goede van minder goede front-enders te onderscheiden. Het zou dus kunnen dat de Fronteers-diplomering, als deze eenmaal klaar is, ook in Vlaanderen gebruikt zal worden.

Hoewel we nog weinig concrete actiepunten hebben, hebben zowel Fronteers als FeWeb het gevoel dat een samenwerking logisch is en tot nuttige resultaten kan leiden.
