---
title: Opera Web Standards Curriculum
date: 2008-07-09
author: Peter-Paul Koch
categories: 
  - Onderwijs
---
Een groot probleem bij het verkondigen en leren van de webstandaarden is een gebrek aan goed lesmateriaal. Zeker, er bestaan tientallen boeken en honderden websites die tips en truuks bevatten, complexe onderwerpen goed uitleggen, en filosoferen over bepaalde aspecten van de webstandaarden. Niettemin overvalt je als beginner soms een gevoel van machteloosheid; er is zoveel te leren dat het lastig is uit te vinden waar je moet beginnen. Veel boeken en sites veronderstellen enige basiskennis, maar wat als je juist die basiskennis mist?

Daarom is het [Opera Web Standards Curriculum](http://www.opera.com/wsc/) zo'n belangrijke stap voorwaarts. Doel van deze serie artikelen is het geven van een compleet overzicht van alles wat een front-end ontwikkelaar moet weten; van basis-HTML via informatiearchitectuur en kleurentheorie tot gevorderde CSS en JavaScript.

Deze cursus is bedoeld voor iedereen die moderne webontwikkeling wil leren, of die even snel iets wil opzoeken ("wat is het correcte gebruik van <address>?"). Opera hoopt dat vooral universiteiten en hogescholen deze cursus zullen gebruiken om hun lesprogramma te verbeteren, maar de artikelen zijn ook zeer geschikt voor interne trainingen.

Uiteindelijk zal de serie uit circa 50 artikelen bestaan, die elk één onderwerp tot in detail uitwerken. Er zijn bijvoorbeeld aparte artikelen over [het gebruik van plaatjes](https://dev.opera.com/articles/view/17-images-in-html/), [typografie](https://dev.opera.com/articles/view/11-typography-on-the-web/) of [het kiezen van het juiste doctype](https://dev.opera.com/articles/view/14-choosing-the-right-doctype-for-your/). De bedoeling is dat elk artikel genoeg stof geeft voor een les van circa 1 uur, waarbij de studenten van tevoren een extra uur hebben besteed aan het lezen van het artikel.

Op dit moment zijn er 23 artikelen online, en de bedoeling is dat er vanaf nu tot eind september nog eens circa 25 worden gepubliceerd. Dit is dus een werk in voortgang, maar het is nu al duidelijk dat het Opera Web Standards Curriculum een belangrijke rol zal vervullen in het leren en verbreiden van webstandaarden.
