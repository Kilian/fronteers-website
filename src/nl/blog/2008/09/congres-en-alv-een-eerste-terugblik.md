---
title: 'Congres en ALV: een eerste terugblik'
date: 2008-09-13
author: Tom Greuter
categories: 
  - Bijeenkomsten
  - Commissies
  - Congres
  - Vereniging
---
Het succesvolle Fronteers Congres 2008 is helaas al weer achter de rug. We zijn nu druk bezig gedetailleerde verslaggeving te maken, waaronder een overzicht van alle presentaties. De hoofdsessies van vrijdag zijn op film gezet en verschijnen binnenkort op fronteers.nl. Natuurlijk kun je nu al terugblikken via bijvoorbeeld [Flickr](http://www.flickr.com/photos/tags/fronteers2008/), [Technorati](http://technorati.com/search/fronteers2008?authority=n&language=n) of [delicious](http://delicious.com/search?p=forfronteers08).

De gerenommeerde sprekers, van Bert Bos tot Dean Edwards, trokken veel mensen naar het Fronteers Congres. Veel bezoekers zijn direct met het kopen van hun kaartje lid geworden van Fronteers. Mede daardoor heeft onze vereniging momenteel 125 leden!

Helaas was het congres niet uitverkocht. Gebrek aan marketing is hiervoor waarschijnlijk de voornaamste reden. Sowieso hebben we de conclusie getrokken dat Fronteers wel meer op de voorgrond mag treden. Op de gisteravond gehouden ALV is op initiatief van de leden daarom een commissie _Marketing_ opgericht. Kilian Valkhof heeft het voorzitterschap op zich genomen.

Ook de ALV was een succes. 25 leden waren aanwezig en zij stemden unaniem Sander van Lambalgen, Krijn Hoetmer en Peter-Paul Koch in het bestuur. Binnenkort verschijnt van de ALV een gedetailleerd verslag op fronteers.nl.
