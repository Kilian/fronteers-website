---
title: Help mee het Fronteers 2009 congres te organiseren!
date: 2008-09-20
author: Sander van Lambalgen
categories: 
  - Commissies
  - Congres
---
Hoewel we nog druk bezig zijn met de laatste restjes afronding van Fronteers 2008 - waarvan overigens [de slides](/congres/2008/slides) nu grotendeels online staan, en [video's vanaf 3 oktober zullen gaan verschijnen](http://www.bachelor-ict.nl/fronteers08) - is de realiteit van het organiseren van een congres dat eigenlijk _nu_ al begonnen moet worden met nadenken over het congres van volgend jaar.

Een buitengewoon groot deel van de organisatie van Fronteers 2008 heeft in de handen van Peter-Paul Koch gelegen. Zoals ook op de ALV is genoemd is de hoeveelheid tijd die dit hem heeft gekost niet voor herhaling vatbaar. We zijn nu dus ook naarstig op zoek naar mensen die zich volledig willen inzetten voor de organisatie van het congres van volgend jaar, waarbij zeker een voorzitter die het voortouw wil nemen met het trekken van het hele traject met open armen zal worden ontvangen.

Gelukkig zal het wiel niet opnieuw uitgevonden moeten gaan worden, en er zal een draaiboek aanwezig gaan zijn (in ieder geval in eerste opzet) aan de hand waarvan de organisatie aangepakt kan worden. Tevens zal Peter-Paul betrokken zijn bij de commissie om zijn ervaringen en kennis te delen. Toch zal er nog steeds een flinke hoeveelheid werk verzet moeten worden om wederom een congres van hetzelfde wereldformaat als Fronteers 2008 neer te zetten, en natuurlijk zijn er ook verbeterpunten waar aandacht aan besteed zal moet worden (met de marketing van het congres bovenaan de lijst).

Lijkt het jou wel wat om "mede-organisator van Fronteers 2009" op je CV te kunnen zetten? Om de beste front-enders ter wereld samen te brengen hier in Nederland? Om in een enthousiast team te werken aan het opzetten van een wederom geweldig congres? [Meld je dan nu aan voor de congres commissie!](/vereniging/commissies/congres)
