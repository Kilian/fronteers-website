---
title: Verslag Fronteers 2008
date: 2008-09-16
author: Ruben Bos
categories: 
  - Congres
---
Twee dagen lang spraken grote (internationale) namen uit de industrie over alles wat met CSS, HTML, JavaScript, zoekmachineoptimalisatie, gebruiksvriendelijkheid en toegankelijkheid te maken heeft. Net als vorig jaar speelde Fronteers 2008 zich af in Pakhuis De Zwijger in Amsterdam. Een (onvolledige) sfeerimpressie:

## Fronteers congres 2008: Dag 1

Al bij binnenkomst wijst de hoge concentratie iPhones en laptops erop dat we de goede zaal zijn binnengestapt. Aan CSS-guru Bert Bos de eer om het tweedaagse Fronteers-congres te openen. Bert Bos is een van de uitvinders van CSS (Cascading Style Sheets) en werkt momenteel mee aan de nieuwe CSS3-standaard, die front-end developers van een hoop kleine ergernissen zal verlossen.

## Ajax, JavaScript frameworks & goede lunch

Terwijl de eerste paneldiscussie, Webrichtlijnen, opstart, wordt het druk in de grote zaal voor de sessie van Backbase. Toch een beetje Nederlands voorloper als het om Ajax-technologie gaat. Medeoprichter Gerbert Kaandorp demonstreert het (commerciële) backbase-framework en legt uit hoe deze is opgezet en gebruikt kan worden. Een interessante presentatie.

Na het vechten om het laatste goed belegde broodje, wordt het tijd voor een veelbelovend middagprogramma! Tom Occhino, core developer aan JavaScript-framework Mootools, luidt het middagprogramma in met zijn keynote over object geörienteerd programmeren met JavaScript. Een interessante en vlotte presentatie, alleen is het jammer dat hij iets teveel tijd uittrekt voor het vergelijken van Mootools met 'concurrerende' JavaScript-frameworks.

## Video's zonder flash

De discussies houden maar niet op in de meeting-room,  waar inmiddels Dean Edwards, Stuart Langridge en Chris Heilmann met het publiek discussieren over Javascript. Anne van Kesteren, werkzaam bij Opera en heel actief in de werkgroep HTML5 bij het W3C, geeft een sessie over HTML5 in de grote zaal. Het hoogtepunt van de dag.  

HTML5 is een nieuwe versie van HTML die voorlopig nog in ontwikkeling is. Anne toont ons onder meer het video-element, één van de laatste toevoegingen aan deze nieuwe HTML-standaard. Hierdoor wordt het mogelijk om video in websites te plaatsen zonder gebruik te maken van technieken zoals flash.

## Fronteers-partyboot

De dag wordt afgesloten door Stephen Hay die een goed verhaal vertelt over maintainable CSS. Toch blijven de meningen verdeeld en blijven er verschillende werkwijzes om je CSS te onderhouden. Die discussie gaat 's avonds op de Fronteers-partyboot dan ook tot diep in de nacht rustig verder.

## Fronteers congres 2008: Dag 2

De eerste dag bij Fronteers was het elke keer weer raak. In elke zin zat wel een verborgen sneer naar Internet Explorer en met name versie 6. Een hele taak dus voor Pete LePage om de kritische zaal enthousiast te krijgen over Internet Explorer 8. Pete LePage brandt gelijk los over de verbeteringen in Internet Explorer 8, momenteel alleen nog als beta te downloaden. De browser lijkt naast een betere ondersteuning voor moderne (en toekomstige) webstandaarden ook eindelijk de webontwikkelaar serieus te nemen. Ons dus.

## Verbeteringen voor developers

Eindelijk is er een developer tool als Firebug ingebouwd, inclusief de mogelijkheid om van rendering engine te switchen. CSS 2.1 wordt ondersteund, client-side storage in HTML5 is opgenomen, er kunnen 6 inplaats van 2 html request tegelijk plaatsvinden en goed afvangen van de backbutton bij AJAX applicaties is eindelijk mogelijk. Ook komt Microsoft met een [Webslice microformat](http://msdn.microsoft.com/en-us/library/cc196992.aspx), waarmee website-onderdelen als widgets aan de bezoeker aangeboden kunnen worden.

## Conclusie over IE8? 

Mooie dingen, maar er mag ook gezegd worden dat veel verbeteringen al meerdere jaren in andere browsers zijn opgenomen. Van een goede paginasearch onder je CTRL+F-knop worden we niet meer enthousiast. Internet Explorer en ook het ontwikkelteam is serieus aan het worden en dat is mooi voor zowel ontwikkelaars als eindgebruikers.

## Maintainable Javascript

Het Yahoo! developers network is lekker bezig. Eerder dit jaar waren veel developers bij Kings of Code al erg onder de indruk van Nate Koechley en dit keer komt Chris Heilmann een hoop nuttige dingen vertellen in de sessie Maintainable Javascript. Chris heeft aardig wat [boeken](http://www.wait-till-i.com/books/) en publicaties op zijn naam staan, was Chief Development bij Yahoo! en vervult nu voor Yahoo! de rol van Developer evangelist. Zijn sessie is grappig, helder en geeft een hoop tips om Javascript onderhoudbaar te maken voor anderen. Veel internetbureaus zullen hem dankbaar zijn.

## Kiezen tussen Javascript frameworks

In de meetingroom is weer een gezonde discussie gaande over Javascript Frameworks, Mootools (Tom Occhino), Backbase (Gerbert Kaandorp) en Base2 (Dean Edwards) zijn aanwezig. Conclusie van de ontwikkelaars zelf: de frameworks verschillen weinig, maar zorg dat je Javascript en het framework dat je kiest, met name als beginner, ook echt begrijpt.

## SEO & Accessibility

De volgende paneldiscussie, 'SEO en Accessibility', gaat over overeenkomsten tussen het toegankelijk maken en voor zoekmachines optimaliseren van websites. Naast Vasilis van Gemert van Mirabeau is de sympatieke Brit [Bruce Lawson](http://www.brucelawson.co.uk/) aanwezig. In de discussie wordt onder andere de nieuwe [WAI-ARIA standaard](http://www.w3.org/TR/wai-aria/) genoemd, een W3C specificatie voor het ontwikkelen van toegankelijke Rich Internet Applications.

Dan is het tijd voor de toegift van Fronteers 2008, Andy Clarke, die als een ‘Liam Galagher’ over de mogelijkheden van CSS positioning begint te zingen. Te gekke dingen, maar het merendeel lijkt meer geschikt als inspiratie dan realistische en onderhoudbare oplossingen.

Het congres was een succes. Wat was volgens jullie de beste sessie van deze editie?

_Ruben Bos is auteur van [Webdesign Rules!](http://www.webdesignrules.nl/) en werkt als front-end developer bij [Mangrove](http://www.mangrove.nl/)._
