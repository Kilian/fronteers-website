---
title: Fronteers op IRC
date: 2008-03-06
author: Sander van Lambalgen
categories: 
  - Vereniging
---
Vanaf heden is het IRC kanaal #fronteers op freenode - [irc://irc.freenode.net/fronteers](irc://irc.freenode.net/fronteers) - opgericht. De doelstelling bij dit kanaal is om een zeer laagdrempelige vorm van communicatie aan te bieden voor alle Fronteers leden, voor zaken waar je geen email aan zou verspillen, maar die toch nuttig kunnen zijn om af en toe eens met mede front-enders te bespreken.

Natuurlijk is IRC niet een medium wat iedereen aanspreekt (net als mailinglists dat niet zijn, en web forums niet, en facebook niet, en...), en niemand wordt dan ook geacht hierin aanwezig te zijn, noch zal dit IRC kanaal ooit essentiëel zijn voor betrokkenheid bij de vereniging. Maar mocht IRC _wel_ jouw medium zijn, dan is dit kanaal vanaf heden dus beschikbaar. Ook niet-leden zijn natuurlijk welkom. De commissie Online Community zal zich binnenkort uiten over andere online vormen van communicatie.

Het is met het opzetten van een nieuw IRC kanaal altijd een gok hoe deze zal lopen. Misschien blijkt er helemaal geen animo voor te zijn, en blijft het kanaal na de eerste paar weken volledig uitgestorven. Misschien wordt het een babbel en klets kanaal met weinig toegevoegde waarde. Maar misschien weet het de juiste balans te vinden van low-volume, high-signal interactie, met een mix van technische vragen en sociale interactie. Het is een experiment, en we zullen vanzelf zien hoe het loopt.

Mocht je nog nooit van IRC gebruik gemaakt hebben, dan heeft Wikipedia [een lijst met mogelijke IRC clients](http://en.wikipedia.org/wiki/List_of_IRC_clients). Het laagdrempeligst zijn waarschijnlijk de ingebouwde IRC clients van Opera en SeaMonkey, waarbij deze laatste ook als [extensie voor Firefox](https://addons.mozilla.org/en-US/firefox/addon/16) beschikbaar is. Als je een IRC client hebt geïnstalleerd zou je vervolgens op de link uit de eerste paragraaf moeten kunnen klikken om automatisch naar het IRC kanaal te gaan. Via je browser kun je [freenode Web IRC](https://webchat.freenode.net/?channels=fronteers) gebruiken.

Tenslotte nog een policy puntje: we volgen de [freenode guidelines](http://freenode.net/channel_guidelines.shtml) en publiceren geen logs voor dit kanaal. Toch zullen individuele deelnemers aan de conversatie wel logs bijhouden, dus vergeet niet dat IRC een publiek medium is.
