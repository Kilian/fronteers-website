---
title: Fronteers congres
date: 2008-03-19
author: Peter-Paul Koch
categories: 
  - Congres
  - Vereniging
---
Zoals bekend heeft de Algemene Ledenvergadering afgelopen september besloten dat de eerstvolgende ALV zal worden opgeluisterd door een congres. De voorbereidingen hiervoor zijn inmiddels in gang gezet, en er begint een klein beetje duidelijkheid te komen. De gegevens hieronder zijn nog niet helemaal 100% zeker, maar het is wellicht verstandig alvast een aantekening in je agenda te maken en je baas op de hoogte te stellen. Bovendien willen we graag je mening weten over de inhoud.

* Wanneer? Donderdag 11 en vrijdag 12 september
* Waar? [Pakhuis De Zwijger](http://www.dezwijger.nl/) te Amsterdam, net als vorig jaar
* Wat? Op dit moment zijn we nog met het programma bezig, en we willen daarover graag jouw input (zie onder).
* Kosten? In tegenstelling tot vorig jaar zullen er kosten verbonden zijn aan het congres. Het exacte bedrag is nog niet bekend, maar Fronteers-leden krijgen in elk geval korting.

Aansluitend aan dit congres zal de Fronteers Algemene Ledenvergadering plaatsvinden; naar het zich laat aanzien op vrijdag 12 september na afloop van het congres. Hierover volgen nog nadere mededelingen zodra er meer bekend is. Uiteraard zal de ALV gratis toegankelijk zijn voor alle Fronteers-leden.

Wat het programma van het congres betreft: hierover is de congres-organisatie nog in conclaaf. Op dit moment neigen we naar een sterke JavaScript-component, aangezien er veel interesse in deze schitterende taal is.

Niettemin zijn nog lang niet alle puntjes op de i gezet, en daarom zouden we graag jouw mening weten. De vraag voor vandaag is dan ook: wat voor sessies zou je graag op het congres zien? Onderwerpen? Vorm? Sprekers? Andere opmerkingen?
