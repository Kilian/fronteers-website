---
title: 'Fronteers 2008: kaartverkoop van start; sprekerswijziging'
date: 2008-08-18
author: Peter-Paul Koch
categories: 
  - Congres
---
Zoals al eerder aangekondigd, zal op 11 en 12 september as. in Pakhuis De Zwijger te Amsterdam het tweede jaarlijkse Fronteers congres plaatsvinden.

De [kaartverkoop](/congres/2008/kaartverkoop) is inmiddels van start gegaan; je kunt dus bestellen. Het verdient de voorkeur dit redelijk snel te doen; met circa 250 kaarten in de verkoop en circa 150 voorinschrijvingen van geinteresseerden zou het wel eens rap kunnen gaan. Bovendien geldt tot en met 31 augustus een early-bird korting van 50 euro.

Fronteers-leden krijgen korting op de toegangsprijs en hebben hierover reeds apart bericht ontvangen. Komende week ontvangen zij per e-mail een speciale pagina waarop de korting verwerkt is. Leden hoeven dus *niet* een kaartje te kopen via [de normale weg](/congres/2008/kaartverkoop). We houden genoeg kaarten voor leden achter de hand, dus paniek is niet nodig.

We hebben een wijziging in het programma. Nate Koechley van Yahoo! is helaas verhinderd aan Fronteers 2008 deel te nemen. Gelukkig hebben we [Andy Clarke](http://www.stuffandnonsense.co.uk), schrijver van "Transcending CSS: The Fine Art of Web Design", bereid gevonden een sessie over CSS Positioning op zich te nemen.

Ook de nevensessies beginnen nu vorm aan te nemen. Er zullen nevensessies zijn over CSS, de Webrichtlijnen, SEO en toegankelijkheid, de professionalisering van ons beroep, en twee sessies over JavaScript, beide met Dean Edwards.

Tijdens deze sessies kan het publiek vragen stellen aan de specialisten. Naast de sprekers zullen Chris Mills en Bruce Lawson van Opera, Vasilis van Gemert van Mirabeau, Koen Willems van de Webrichtlijnen en Wilfred Nas van Fronteers aan deze panels deelnemen.

De [sprekerslijst](/congres/2008/speakers) is nu redelijk definitief, maar wijzigingen zijn nog steeds voorbehouden.

Fronteers hoopt je op 11 en 12 september te mogen begroeten.
