---
title: 'Bestuurswijzigingen: penningmeester en secretaris'
date: 2008-02-13
author: Peter-Paul Koch
categories: 
  - Vereniging
---
Penningmeester gevonden; secretaris tijdelijk uit de running.

Zoals bekend is Fronteers reeds sinds augustus op zoek naar een penningmeester, en heeft de financiele en administratieve afhandeling van het lidmaatschap enige vertraging opgelopen door het ontbreken daarvan.

Gelukkig heeft er zich vorige week eindelijk iemand aangemeld: Krijn Hoetmer, die jullie reeds kennen van zijn inspanningen om de Fronteers-site in de lucht te krijgen en houden. Derhalve zal Krijn zich over de financiele zaken buigen, zodat de rest van het bestuur zich op andere dingen kan richten.

Formeel wordt Krijn geen bestuurslid, aangezien hij niet door de ALV verkozen is. In praktijk draait hij wegens zijn website-werk overigens al enige tijd mee in het bestuur, dus er zal niet veel veranderen.

Daarnaast gaat secretaris Tom Greuter er voor enige tijd uit wegens een operatie en herstelperiode. Tijdens zijn afwezigheid zal bestuurslid Arjan Eising zijn taken waarnemen. We wensen Tom een spoedig herstel; voorlopig is de verwachting dat hij rond eind mei weer in staat zal zijn zijn bestuursfunctie volledig te vervullen.
