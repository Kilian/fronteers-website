---
title: Cursus front-end in de maak
date: 2008-02-14
author: Arjan Eising
categories: 
  - Onderwijs
---
Degenen die de mailinglijst van Fronteers vanaf het begin gevolgd hebben, zullen weten dat ik destijds begonnen ben met het vertalen van [HTMLdog.com](http://htmldog.com/). Op deze website staan heldere teksten die voor beginnende front-end ontwikkelaars een goed leermiddel kan zijn. Voor het vertaalwerk vroeg ik mensen te helpen, vele handen maken immers licht werk.

Na een explosieve start met diverse vertalers, daalde spirit tot een nulpunt bij zowel mij als de andere vertalers toen de zomervakantie voorbij was. Dit is iets wat ik van mezelf -als aanstichter van het project- erg betreur. In de actieve tijd is een groot deel van de beginners artikelen vertaald. Het leek echt alsof alles binnen een maand klaar zou zijn.

Het is de bedoeling een compleet nieuwe website op te zetten. Deze zal specifiek gericht zijn op docenten en studenten. We kunnen als front-end ontwikkelaars dan gemakkelijk mensen doorsturen, als die websites willen leren maken. Geen verwarrende artikelen voor gevorderden, geen storende nieuwsberichten welke alleen professionals begrijpen. De website zal een heldere plaats zijn om de cursus te volgen, of te downloaden. De vertaalde werken van HTMLdog zouden ook slechts de basis zijn van de website, waarna deze uitgebreid kan worden. Denk aan een basiscursus JavaScript.

Maar zoals gezegd, is indertijd het project aan een stille dood gestorven. Daar wil ik nu echter verandering in brengen. Ik heb een planning gemaakt om in de komende maanden alle vertalingen gereed te maken, en de website goed getest online te plaatsen. Na de zomervakantie kan de cursus omarmd worden door onderwijzend Nederland en België.

Hiervoor heb ik echter wat hulp nodig. De mensen die destijds hebben geholpen heb ik weer benaderd, maar wil toch een oproep doen om meer helpende handen te vinden. Als je graag mee wilt helpen, dan kun je [contact opnemen met mij](http://arjaneising.nl/about/#contact). Ik zal je dan van meer informatie voorzien.

Hierbij overigens ook direct een oproep voor nieuwe ideeën. Wat zou jij van een website met cursus als deze verwachten? Reacties kun je hier achterlaten.
