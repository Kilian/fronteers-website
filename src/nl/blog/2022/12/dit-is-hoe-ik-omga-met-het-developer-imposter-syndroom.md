---
title: Dit is hoe ik omga met het developer imposter syndroom
date: 2022-12-21
author: Sander Langendoen
summary: 'Wat voor syndroom? Het imposter syndroom. Vrij vertaald naar het Nederlands het ‘bedriegers syndroom’. Ik hoor sommigen denken, wat mankeer je dan? Nou, eigenlijk niets. Zo is er is geen diagnose voor. Maar het is wel degelijk iets. Voornamelijk binnen de tech industrie is het percentage van ‘developer imposter syndroom’ erg hoog. Uit een onderzoek uit 2018 blijkt zelfs meer dan de helft van de developers, er in min of meerdere mate last van hebben.'
categories: 
  - Adventskalender
---
Wat voor syndroom? Het imposter syndroom. Vrij vertaald naar het Nederlands het ‘bedriegers syndroom’. Ik hoor sommigen denken, wat mankeer je dan? Nou, eigenlijk niets. Zo is er is geen diagnose voor. Maar het is wel degelijk iets. Voornamelijk binnen de tech industrie is het percentage van ‘developer imposter syndroom’ erg hoog. Uit een onderzoek uit 2018 blijkt zelfs meer dan de helft van de developers, er in min of meerdere mate last van hebben.

# Wat is het developer imposter syndroom?

Ik ben altijd geïnteresseerd geweest in psychologie, en was dan ook enorm getriggerd toen ik van het fenomeen hoorde. Het komt er in de basis op neer, dat je twijfelt aan je eigen kunnen. “Wanneer ontdekt iemand dat ik eigenlijk niets kan?”, is een veelgehoorde kreet. Vaak onterechte gedachten. Merendeels gebaseerd op vergelijkingen met andere developers. Mensen die last hebben van het imposter syndroom onderschatten eigenlijk hun eigen prestaties. In de praktijk kun je hier bijvoorbeeld last van hebben na een meetup. Waar alle developers met elkaar stonden te praten over een nieuwe techniek. Zelf kende je deze niet, en je voelde je daarna direct slecht omdat je deze techniek niet beheerst. Je ziet het als een tekortkoming. Je denkt, dat het niet beheersen van deze techniek jou een slechte developer maakt.

# Onderzoek uit 2018

Developers van van grote techbedrijven als Amazon, Facebook en Microsoft gaven aan dat ze zich voelden als een imposter. Gemiddeld 58%. Uit het [onderzoek van Blink](https://www.teamblind.com/blog/index.php/2018/09/05/58-percent-of-tech-workers-feel-like-impostors/), bleek zelfs dat bij Salesforce een developer werkt, die reeds 14 jaar in een engineer rol zit. Nog steeds aangeeft bang te zijn om ontmaskert te worden. Lachwekkend? Sneu genoeg blijk ik er zelf ook last van te hebben (en ik weet ook dat het onterecht is). Het is vermoedelijk te wijten aan de aard van de technische industrie. Met zoveel nieuwe ontwikkelingen, die zich in rap tempo opvolgen, is het onmogelijk om alles (goed) te beheersen.

# Vacatureteksten

Zo werd ik weer eens geprikkeld door rond te struinen op LinkedIn en andere websites, op zoek naar een mogelijk nieuwe front-end opdracht. Typescript, Svelte, ES6, Angular, React, Redux, Node.js, Webpack, GIT, end-to-end testing, unit testing, Agile, Scrum. En het liefst 10 jaar ervaring. Mooi is dat ik ook weet dat bepaalde technieken, frameworks of tooling niet eens zo lang bestaan. Wees bewust dat er eigenlijk rariteiten in de vacatureteksten kunnen staan van de recruiters. Mezelf tevens beseffende, dat het allemaal mijn imposter syndroom aanjaagt! Ik heb wel ervaring met React, ES6. Werk dagelijks met Git. Maar toch heb ik de laatste jaren niet dagelijks met React gewerkt. En ik schrijf eigenlijk ook maar weinig unit tests. Het geeft me een onbehagen gevoel, en zegt er een stemmetje in mijn hoofd, “zie je nou wel, je bent een slechte developer”.

# Oplossing voor het imposter syndroom

Een oplossing voor het developers imposter syndroom? Dat werkt natuurlijk voor iedereen anders. Over het algemeen werken de volgende onderstaande punten voor mij heel goed:

* Focus op je eigen kwaliteiten, je mag daar trots op zijn.
* Vergelijk jezelf niet met anderen.
* Herinner jezelf eraan dat je niet alles kunt beheersen.
* Accepteer dat er een collega is, die meer (of iets) weet over een bepaald onderwerp.
* Durf zelfs hulp te vragen aan die collega.
* Hou je eigen prestaties bij. Vier kleine successen! Schrijf ze desnoods op, of showcase ze op je eigen website.
* Fouten maken is normaal. Het maakt je geen slechte developer. Sterker nog, je zou er nog een paar moeten maken. Dat maakt je juist een goede developer, omdat je nu weet hoe het niet moet.

Durf jij te erkennen dat je ook wel eens last hebt van het developer imposter syndroom? Weet dat je niet alleen bent. Probeer eens aan bovenstaande checklist te denken. En vooral, wees trots op jezelf. Happy coding!
