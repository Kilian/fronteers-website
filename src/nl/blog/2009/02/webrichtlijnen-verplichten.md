---
title: Webrichtlijnen verplichten?
date: 2009-02-05
author: Peter-Paul Koch
categories: 
  - Webrichtlijnen
---
Heet van de pers: SP-kamerlid Ronald van Raak [wil dat de Webrichtlijnen verplicht worden](http://www.nu.nl/internet/1911961/sp-wil-verplichte-webrichtlijnen-alle-overheden.html) voor alle overheden.

Zoals bekend is naleving van de Webrichtlijnen op dit moment niet verplicht, hoewel de ministeries er zich vrijwillig aan hebben gecommitteerd en zich over het algemeen aan deze verplichting houden. Lagere overheden zouden dit ook kunnen doen, maar tot op heden gaat dat zoals bekend mondjesmaat.

Staatssecretaris Bijleveld (Binnenlandse Zaken, CDA) [liet vorige maand weten](http://www.minbzk.nl/actueel?ActItmIdt=116388) dat zij een wettelijke verplichting op gespannen voet vond staan met de eigen verantwoordelijkheden van de lagere overheden en er dus van af wilde zien.

Van Raak wil lagere overheden toch verplichten de Webrichtlijnen te volgen. Van Raaks argumentatie (zoals gerapporteerd op nu.nl) gaat overigens voornamelijk in op de voordelen die gehandicapten van de Webrichtlijnen ondervinden; bouwkwaliteit wordt niet genoemd.

Wat vinden wij hiervan? Moeten alle Nederlandse overheden verplicht worden de Webrichtlijnen na te volgen? Of blijft dit een eigen verantwoordelijkheid van de overheidsinstanties in kwestie?
