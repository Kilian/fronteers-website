---
title: Verslag Docentendag
date: 2009-05-19
author: Niels Sijm
categories: 
  - Onderwijs
---
Een uitverkochte studiedag, wat wil je als organisatie nog meer? De voortekenen waren goed. De scholen reageerden enthousiast en na enige dagen druppelden de eerste aanmeldingen binnen.

De opkomst op 7 mei was goed, van de 24 aanmeldingen kwamen 20 mensen naar Mirabeau te Amsterdam waar zij met koffie en koek werden onthaald. De dag begon met een iets gewijzigd programma; Raph kon namens het ICTU niet aanwezig zijn. Stephen nam zijn taken waar met als resultaat een geïmproviseerde lezing over Webrichtlijnen die goed werd ontvangen.

Sander Leer sprak over de inrichting van het [curriculum van de HAN](http://sceneone.nl/frontend-in-het-ICA-curriculum.pdf) (Hogeschool Arnhem en Nijmegen). De vraag waar en hoe webdevelopment in het curriculum past kwam voortdurend terug. Zijn lezing ging over in een discussie over curriculuminrichting die zich tijdens de lunch in gematigde vorm voortzette.

Na de lunch mocht Stephen voor de tweede keer het podium bestijgen.
Ook voor hem een unicum, twee keer spreken op één studiedag. Hij vertelde over [CSS3 en de pijn van layouting](http://www.the-haystack.com/playground/presentations/fronteers-docentendag-2009/). CSS3 brengt ons, ergens ver in de toekomst, manieren om heel eenvoudig een mooie layout neer te zetten. Andere features, vooral op het gebied van het vormgeven van tekst, zijn gelukkig al eerder te gebruiken.

Peter-Paul Koch mocht als spreker [de dag besluiten](http://quirksmode.org/presentations/docentendag/docentendag.pdf) met zijn visie op Fronteers, het web-onderwijs in Nederland en de rol van curricula daarin. Hij wil vooral de dialoog met de onderwijswereld aangaan, kijken waar een organisatie als Fronteers kan helpen met het vakgebied opstellen voor het onderwijs. Zijn vraag aan docenten was dan ook of de online curricula nuttig lesmateriaal waren, en wat eraan verbeterd kan worden.

Door de stortvloed aan informatie is besloten de rondleiding door Mirabeau te laten vervallen. De borrel vond uiteraard wel doorgang, de dag werd in stijl afgerond.

Na afloop van de docentendag hebben drie docenten zich aangemeld voor deelname aan de commissie onderwijs! Dit zijn Sander Leer (HAN), Mio van der Lijn (Hogeschool Rotterdam) en Yvonne Pouw (Grafisch Lyceum Rotterdam). Wij hopen met hen een leuke en waardevolle samenwerking tegemoet te gaan.
