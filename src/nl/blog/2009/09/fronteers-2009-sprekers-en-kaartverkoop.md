---
title: Fronteers 2009 - sprekers en kaartverkoop
date: 2009-09-15
author: Peter-Paul Koch
categories: 
  - Congres
---
Zoals bekend wordt op 5 en 6 november aanstaande het [Fronteers 2009 congres](/congres/2009) gehouden. Hoewel pas de helft van de sprekers was aangekondigd, zijn we al vrijwel uitverkocht. Dit is een mooi resultaat, maar ook enigszins onverwacht.

In elk geval willen we hierbij graag de [volledige lijst](/congres/2009/speakers) van Fronteers 2009 sprekers bekend maken. Op de hoofdtrack zullen spreken:

* Dion Almaer en Ben Galbraith
* Douglas Crockford
* Thomas Fuchs
* Stephen Hay
* Molly Holzschlag (gesponsord door Opera)
* Chris Heilmann
* Peter-Paul Koch (gesponsord door Vodafone)
* Nate Koechley
* Pete LePage (gesponsord door Microsoft)
* John Resig
* Nicole Sullivan
* Steve Souders

Daarnaast zijn er twee sessies van een half uur, die gevuld zullen worden door

* Vasilis van Gemert (gesponsord door Mirabeau)
* Laurens van den Oever (gesponsord door Xopus)

Al met al staat dit garant voor een uitstekend congres.

Wat de kaarten betreft; die zijn bijna uitverkocht en de verkoop is op dit moment stilgelegd. Deze rappe uitverkoop heeft ons verrast; we hadden verwacht tegen deze tijd nog 30 tot 50 kaarten over te hebben. Over de zomer is er echter zo goed verkocht dat dat niet het geval is, en we hebben verder geen vragen gesteld en het sluitende budget dat we aan deze verkoop overhouden, met blijdschap geaccepteerd.

Gelukkig heeft de helft van de Fronteers-leden al een kaartje gekocht. Deze 50% komt overeen met onze ervaringen van vorig jaar, dus we nemen aan dat alle leden die dat willen, intussen toegang tot het congres hebben.

Op dit moment zijn we druk bezig om te inventariseren en te administreren, zodat we exact kunnen bepalen hoeveel kaarten we nog over hebben. We verwachten dat we nog 3 tot 8 kaarten kunnen verkopen.

Er gelden geen kortingen meer voor deze kaarten; ze zijn allemaal 350 euro. Wie het eerst komt, die het eerst maalt; als deze kaarten op zijn, zijn ze ook _echt_ op.

Het begin van de verkoop zal het eerst aangekondigd worden op onze [Twitter feed](https://twitter.com/fronteers09). Volg ons dus als je het direct wil horen wanneer de laatste kaarten beschikbaar komen.

We hopen je op Fronteers 2009 te kunnen begroeten.
