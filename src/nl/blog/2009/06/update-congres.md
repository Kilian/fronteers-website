---
title: Update Fronteers 2009
date: 2009-06-05
author: Congres Commissie
categories: 
  - Congres
---
Zoals we al eerder aangekondigd hebben, wordt op donderdag 5 en vrijdag 6 november aanstaande het [Fronteers 2009 congres](/congres/2009) gehouden in Felix Meritis in Amsterdam. Naast Nate Koechley en Steve Souders zullen ook *[John Resig](http://ejohn.org/about/)* van jQuery en *[Nicole Sullivan](http://www.stubbornella.org/content/nicole-sullivan/)* acte de presence geven om over JavaScript libraries respectievelijk Object Oriented CSS te praten. In totaal kan je 12 sprekers van wereldklasse verwachten; de overige acht sprekers zullen later aangekondigd worden.

Het congres wordt gesponsord door Vodafone; we zijn in onderhandeling met andere sponsors.

De [kaartverkoop](/congres/2009/tickets) is vandaag van start gegaan. Een van de meest gehoorde kritiekpunten vorig jaar was dat het onmogelijk was om een kaart voor 1 dag te kopen. Derhalve bieden we dit jaar wel eendagskaarten aan, naast de gebruikelijke kaarten voor beide dagen. Overigens is het exacte programma nog niet vastgesteld en kunnen we dus nog niet met zekerheid zeggen welke spreker op welke dag wordt ingepland.

Op dit moment geldt er een early-bird korting, die op vrijdag 10 juli afloopt. Deze korting is reeds verwerkt in de kaartprijs.

Naast deze korting krijgen _leden van Fronteers_ nog een _extra forse korting_ op de kaartprijs. Deze korting is niet verwerkt in de kaartprijs. [Alle leden](/leden) hebben vandaag een e-mail met uitleg hierover ontvangen. Mocht je als lid geen mailtje hebben gehad, neem dan even [contact](/contact) met ons op.

Ook Nederlandse studenten komen in aanmerking voor dezelfde korting. Neem hiervoor even [contact](/contact) met ons op.

Net zoals vorig jaar zitten lichte verfrissingen en een (warme) lunch op de dag(en) die je gekozen hebt bij de toegangsprijs inbegrepen. Daarnaast hebben alle bezoekers, dus ook degenen die uitsluitend een kaart voor vrijdag kopen, toegang tot de borrel op donderdagavond.

## Alle informatie over Fronteers 2009 op een rijtje:

* [Algemene informatie](/congres/2009)
* [Locatie](/congres/2009/venue)
* [Sprekers](/congres/2009/speakers)
* [Tickets](/congres/2009/tickets)

Op de volgende manieren kun je op de hoogte blijven van alle vorderingen rondom Fronteers 2009:

* [RSS feed](http://feeds.feedburner.com/FronteersCongres)
* [E-mail](/congres#per-mail)
* [Twitter (@fronteers09)](https://twitter.com/fronteers09)

We hopen je op 5 en 6 november te mogen begroeten op Fronteers 2009. Wij hebben er in ieder geval al zin in!
